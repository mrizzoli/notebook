---
published: true
layout: essay
title: Conclusioni
tags: [tesi]
categories:
- essay
---

####4.1 Il waqf in denaro
    
Come già anticipato nell’introduzione una delle caratteristiche più
controverse del *vakf* ottomano è il fatto che divenne pratica accettata
ed estremamente diffusa il costituire una fondazione avente alla base
rendite generate unicamente da denaro donato dal fondatore. La necessità
di non esaurire il capitale, determinante per garantire il principio di
perpetuità del *vakf*, veniva soddisfatta prestando parte di questo e
richiedendone la restituzione entro un anno, gravata da una
maggiorazione a titolo di indennizzo[^1].

Questa tipologia di fondazione, documentata già a partire dal XIV°
secolo d.C. divenne di fatto la norma nei secoli successivi[^2], tanto
che vennero sollevati dubbi sulla sua legittimità da una fonte
estremamente autorevole: il *kadiasker* di Rumelia Çevizade, il quale
commentando una *fatwa* emanata dal *şeyhülislam* Mulla Husrev,
argomentò che non vi fosse nessuna fonte documentale attendibile che
giustificasse la conformità alla dottrina ḥanafita di un *vakf* fondato
in denaro.

Ancor prima che il rischio di considerare come usura (*riba*) il
prestito per interesse, egli sosteneva che l’interpretazione favorevole
data dal suddetto *şeyhülislam* fosse basata sulla debole attendibilità
di un compagno di Abu Ḥanīfa: l’Imam Zufar, considerato non
particolarmente autorevole già dai primi discepoli della scuola. A
questo aggiunse che anche se sia Abu Yusuf che Šaybani accettassero beni
di consumo come capitale vincolato ad una fondazione, nessuno dei due si
espresse a favore di un *vakf* costituito in denaro; vi era inoltre da
tenere in considerazione il parere espressamente negativo sentenziato da
Abu Ḥanīfa stesso[^3]. L’espediente utilizzato per rendere
giustificabile questo tipo di fondazione era secondo Çevizade non
ammissibile: secondo lui infatti la scuola ḥanafita accettava
l’inclusione nella sua dottrina di pratiche documentate come prassi nel
loro luogo di origine ma non quando queste fossero nettamente in
contrasto con le norme espresse dagli antichi maestri.

A questa interpretazione si opposero sia lo *şeyhülislam* Ebüsuud Efendi
che Şeyh Bali Efendi, esponente del movimento Sufi Halveti. Il primo
scrisse un trattato in classico stile giuridico argomentando le sue
posizioni tramite il ricorso ad *ḥadiṯ* e al concetto di *ta'amul,*
ovvero di pratica comune per giustificare l’estensione interpretativa;
il secondo invece scrisse una lettera indirizzata al Sultano stesso in
cui facendo appello al bene comune ed al buon senso argomentò:

My padisah, if the cash waqf is forbidden, two errors are certain.
Either from the beginnings of history till now all of the scholars must
be wrong, or the person forbidding \[the cash waqf\] must be wrong. If
it is not forbidden, no wrong need be attached to anyone. \[...\] This
waqf supports the activities of Friday services. If it were lost Friday
would have no direction, the preacher and the prayer caller would be
lost. Friday prayers would be abandoned. \[...\] We were asked by two
muftis about the cash waqf; one had permitted it, one had not. We
followed admissibility, because it better suited the conditions of the
people of our time in their religious and worldly affairs, as well as
the opinion of the majority of the scholars of the time and their
predecessors[^4].

In effetti le fondazioni in denaro erano diventate una pratica talmente
comune che decretarle come non conformi e di conseguenza revocabili
avrebbe creato uno sconvolgimento nel sistema in auge. Come già
sottolineato nei capitoli precedenti, buona parte del sistema di
*welfare*, scolastico e religioso del mondo ottomano era basato
sull’esistenza degli *evkaf* e non era possibile procedere alla loro
cancellazione senza suscitare gravissime ripercussioni economiche e
sociali.

Siamo qui di fronte ad un raffinato esempio di *siyasa*, ovvero di
pratica di buon governo per assicurare il bene comune anche quando
sarebbe in contrasto con la *sariyya.* Secondo Murat Çizakça infatti:

In a society where health, education and welfare were entirely financed
by gifts and endowments, the cash waqfs were essential for the survival
of the Ottoman social fabric. Moreover, they also provided major
injections of capital to the economy of the cities where they
functioned[^5].

Sempre il Çizakça propone l’idea che i *vakf* in denaro fossero di
primaria importanza anche per il ruolo di intermediari in una forma
puramente ottomana di sistema bancario. Nella sua analisi condotta sui
registri contabili degli *evkaf* di Istanbul e di Bursa viene alla luce
un fenomeno di particolare interesse: la maggior parte dei prestiti
erogati da questo tipo di fondazione non era nei confronti di soggetti
terzi ma piuttosto ne beneficiavano i fiduciari stessi. Le garanzie
necessarie per aver accesso a questa erogazione erano infatti proibitive
per la maggior parte di coloro che ne avrebbero avuto necessità, il
risultato fu così che i *mutawalli* ebbero accesso a denaro in cambio di
tassi di interesse fissati nell’atto istitutivo ed erano successivamente
in grado di prestarlo a loro volta a tassi di mercato e a condizioni
meno vincolanti rispetto a quelle richieste dal *vakf*[^6]*.*

###4.2 Il trust anglosassone e il waqf

Abbiamo visto, nel corso di questa tesi, come a fronte di una normativa
estremamente specifica riguardo alle modalità di fondazione e di
amministrazione di un *vakf,* nella pratica vi fu una estrema varietà di
interpretazione e di applicazione. In particolare, abbiamo osservato
come i vari sultani avvicendatisi al comando dell’Impero Ottomano,
perseguendo finalità amministrative, fiscali e di accentramento del
sistema di potere, abbiano sfruttato l’espediente della *siyasa sariyya*
per giustificare pratiche non conformi alla normativa ortodossa e a
volte anche esplicitamente in contrasto con la stessa. Lungi dall’essere
un monolite incapace di cambiamento, la giurisprudenza islamica si
evidenzia, almeno nell’ambito illustrato in questo elaborato, come un
sistema dalle grandi capacità di adattamento, in particolare quando
messa in relazione ai concetti di "buon governo" e "buona politica" per
il bene della comunità. Con questo non si vuole sostenere la tesi che il
*fiqh* sia passibile di costante reinterpretazione, ma piuttosto che,
seppur in contrasto con le frange più ortodosse dei giuristi, sia stato
possibile coniugare la necessaria flessibilità della pratica politica
con il rispetto delle norme essenziali del *fiqh*.

La vitalità dimostrata dall'istituto del *waqf* è riscontrabile anche
nell'adattamento di questo negozio all'interno della *common law*
anglosassone: in uno studio comparativo effettuato da Monica
Gaudiosi[^7] viene infatti rilevato come numerosissime caratteristiche
incluse nell'atto costitutivo del Merton College del 1264 d.C. siano
ascrivibili alla tradizione islamica. Essendo stata utilizzata come base
per la fondazione di svariati altri *college* ad Oxford, Cambridge ed in
generale nel mondo anglosassone, paragonare la *Regula Mertonensis*
all’istituto del *waqf* assume una primaria importanza nel proporre come
possibile origine dell'istituto del *trust* il diritto islamico.

Le similitudini sono riscontrabili sin dall'inizio: a partire
dall'invocazione a Dio nell'incipit e dall'affermazione di intenti e
scopi, come anche la dichiarazione di perpetuità del vincolo costituito
sui beni dedicati al *trust* e del parimenti perpetuo scopo caritatevole
cui questo fondo era destinato:

In the name of God, the almighty Father, and of the Son and of the Holy
Spirit, in honor of the same holy and only Trinity, and of the most
blessed Mary, Mother of God, of St. John the Baptist Precursor of the
Christ, and of all the Saints, I, Walter of Merton, one time Chancellor
of our Lord Henry, King of England and son of King John, both by the
authority granted to me by the said Lord my King and by reason of the
right and power which devolve upon me in my manors of Maldon and
Farleigh with all that pertains to them, I grant, assign, and concede
these very manors with all that pertains to them by whatever name they
might be known for the founding of a House which I desire to be called
and named "House of Scholars of Merton," \[...\] I erect, found and
establish in the said manor of Maldon for the support in perpetuity of
twenty scholars attending the schools of Oxford or wherever else it is
appropriate for them to pursue studies and for the support of two or
three ministers and by the Grace of God to be observed thenceforth[^8].

La natura dei beni donati è quindi perfettamente in linea con i precetti
del *fiqh*, come lo sono anche i beneficiari identificati come tutti i
discendenti del fondatore purché onesti, capaci ed intenzionati a
proseguire gli studi. Viene addirittura utilizzato lo stesso stratagemma
impiegato nel *fiqh* secondo Abu Yusuf per giustificare lo scopo pio: si
indicano infatti come ultimi beneficiari, qualora si esaurisca il
lignaggio o quando tra i discendenti non vi sia nessuno meritevole, gli
studenti indigenti in generale. Ulteriori similitudini si riscontrano
nelle specifiche istruzioni date al fiduciario riguardo
l’amministrazione dei beni, la ripartizione dei proventi e le
caratteristiche da rispettare per poter essere nominati amministratori.
La Gaudiosi sottolinea questa possibile influenza al punto da scrivere
che:

The structure of Merton College as embodied in the 1264 statutes
explicitly fulfills a number of the conditions necessary for the
foundation of a *waqf* , while not violating any of the principles
underlying the Islamic Institution. \[...\] Were the Merton documents
written in Arabic, rather than Latin, the statutes could be surely be
accepted as a *waqf* instrument.

Possiamo sostenere, forse un po’ provocatoriamente, che in effetti
questo *trust* fosse addirittura più in linea con i precetti hanafiti
della maggior parte dei *vakf* istitutiti unicamente in denaro o su
rendite da *gedik* fondati nel tardo periodo ottomano.

###4.3 Il successo del vakf nella Turchia contemporanea

La successiva diffusione del *trust* descritto nel paragrafo precedente
anche negli Stati Uniti ci suggerisce un ulteriore spunto di
riflessione. Come già brevemente accennato, in seguito alla nascita
della Repubblica turca il *vakf* cessò sostanzialmente di esistere, si
contano pochissime nuove fondazioni in questo periodo e la maggior parte
di quelle esistenti vennero smembrate, annullate o inglobate nella
*VakifBank.* L’ispirazione nettamente laicista del pensiero politico di
Atatürk, che risultò nell’adozione con pochissimi adattamenti del Codice
Civile svizzero, addirittura proibì l’utilizzo del termine *vakf* sia
negli atti giudiziari che nei documenti ufficiali. Si venne così a
creare una sorta di sovrapposizione da quelle che erano in teoria delle
fondazioni pie e le forme di associazionismo tipico della società
civile.

L’ostilità nei confronti di questo istituto risiedeva anche nel fatto
che molti *waqf* erano stati fondati da congregazioni religiose e da
minoranze etniche e si scontravano con l’idea di nazionalismo monoetnico
basato sul concetto di "turchicità" (*türklük*), e giunse una rilevanza
tale che l’abolizione delle fondazioni fu uno dei temi principali
durante le elezioni del 1931[^9]. Bisogna d’altronde riconoscere che il
patrimonio gestito dagli *evkaf* era ancora immenso e partecipare alla
spartizione dei beni delle fondazioni una volta abolite o dichiarate non
valide faceva sicuramente gola a molti.

Questa situazione di stagnazione e declino del fenomeno del *waqf*
proseguì sino agli anni ‘60 del XX° secolo, quando quello che
probabilmente è il più importante industriale della storia turca
moderna, Vehbi Koç, contattò Aydın Bolak, allora membro del parlamento.
In seguito ad una sua visita alla *Ford Foundation* negli Stati Uniti,
l’imprenditore rimase colpito dalla vitalità e dalle numerose opere
finanziate dalle fondazioni filantropiche, e lo confrontò con il triste
stato in cui versavano i *vakf* turchi. Ebbe quindi l’idea di
rimodernare la legislazione riguardante questi istituti traendo
ispirazione dalle norme statunitensi. Se la tesi avanzata dalla Gaudiosi
fosse anche solo parzialmente vera, saremmo di fronte ad un curioso caso
di circolarità delle norme riguardanti le fondazioni filantropiche: dal
*fiqh* islamico al *trust* anglosassone, poi a quello statunitense e di
nuovo nel codice civile di un paese a larga maggioranza musulmana e
legato alla tradizione legale ḥanafita.

Nonostante l’interesse dimostrato da Vehbi Koç, la proposta presentata
al parlamento turco incontrò non pochi ostacoli, ma venne infine
ratificata il 13 luglio del 1967 con il numero 903. In questa legge
vennero reintrodotti numerosi elementi del *fiqh* ḥanafita, come la
pratica dell’*istibdal*, il concetto di *waqf* in denaro e soprattutto
fu ammesso l’utilizzo del termine *vakf.*

Uno dei punti più osteggiati, di ispirazione statunitense, fu quello del
finanziamento delle fondazioni, ora in grado di ricevere donazioni
dirette sia da individui che da società e corporazioni, in particolare
fu molto discusso se queste erogazioni potessero o meno essere
deducibili dal reddito del donatore così da garantirgli dei benefici
fiscali. Un altro punto molto discusso fu l’esenzione dalla tassazione
dei beni e dei profitti realizzati da un *vakf.* Questa eventualità fu
inclusa nella suddetta legge, ma solo come possibilità: viene infatti
decretato che un *vakf* che utilizzi almeno l’80% dei suoi profitti per
scopi benefici potesse fare domanda di esenzione fiscale. Questa
clausola doveva però essere accolta dal Consiglio dei Ministri.

Tramite emendamenti successivi vennero introdotte nuove norme per
aumentare la capacità d’azione e la flessibilità di questi nuovi *evkaf*
, fu reso possibile l’acquisto di quote societarie a scopo di generare
profitti, come anche la partecipazione in società per azioni. Fu
permesso di creare "conglomerati di *waqf "* con il fine di mettere in
comune le risorse per intraprendere progetti più onerosi, e anche di
fondare società interamente possedute da un *waqf*. Questo nuovo
dinamismo si realizzò non solo grazie a delle norme decisamente meno
restrittive rispetto al passato e più in linea con l’economia
industriale e finanziaria moderna, ma anche grazie al fatto che si
mantenne la dottrina ottomana di considerare tutte le rendite al netto
delle spese e degli oneri di un *vakf* come parte del capitale
originario, stimolando così investimenti e speculazioni a scopo
creditizio[^10].

Queste modifiche rispetto alla dottrina tradizionale ḥanafita, in
congiunzione con un nuovo sistema economico, e alla possibilità di
partecipare attivamente alla speculazione finanziaria hanno permesso
quindi ai nuovi *evkaf* di avere accesso a numerose e vantaggiose fonti
di guadagno. A fronte di questa liberalizzazione sul piano economico
viene nettamente aumentato il controllo amministrativo sulla
redistribuzione dei fondi di una fondazione, in particolare al fine di
evitare la crescita incontrollata di voci di bilancio relative al
mantenimento degli organi del *vakf* stesso e alle rendite dei
beneficiari così da non incorrere nello stesso rischio di drenaggio di
capitale in cui si ritrovarono gli *evkaf* ottomani[^11].

Il successo di questa nuova tipologia di fondazione, chiaramente
ispirata al *waqf* ma rivisitata in chiave “moderna”, viene documentato
dal Çizakça riportando alcuni numeri:

The reader may wonder about the actual impact of these innovations
introduced by the Law No. 903 on the Turkish waqf system in 1967.
Nothing illustrates this impact better then the actual number of waqfs
endowed. From the beginning of the Republic in 1923 to 1967 when the new
law was promulgated, a time span of 44 years, a mere 73 new waqfs had
been established, whereas from 1967 until 1985, a time span of 18 years,
one observes 1877 new waqfs. From 1986 to 1996 more than one hundred
waqfs were established annually with the trend rising until it reached
439 new waqfs in 1996, a maximum[^12].

###4.4 Il waqf e la politica turca
   
In seguito alla caduta del muro di Berlino e alla fine della Guerra
Fredda, vi fu un interessante cambiamento nel ruolo del *waqf.* Questo
venne sempre più utilizzato come strumento attraverso il quale
promuovere politiche di interesse per il governo in carica. Sfruttare il
sistema redistributivo di ricchezza degli *evkaf* per scopi politici o
di potere non è un fenomeno nuovo, essendo già ampiamente documentato in
epoca ottomana[^13]; la novità principale risiede nel fatto che ora,
oltre a fornire servizi e fondi a soggetti in situazione di disagio
economico, viene anche utilizzato per propagandare idee e posizioni
politiche, non solo all’interno della Turchia, ma anche e soprattutto
per supportare l’agenda di politica internazionale dei governi in
carica.

Il primo caso relativo a questo fenomeno risale immediatamente dopo la
fine dell’Unione Sovietica e all’indipendenza delle repubbliche
centroasiatiche, caduta la cortina di ferro infatti si aprì la
possibilità per i movimenti panturanici o panturchistici di riproporre
le loro idee di unificazione delle popolazioni turche basandosi
sull’ancestrale origine comune e sulla conseguente similarità dei
linguaggi e dei tratti culturali. La penetrazione di queste idee nelle
ex-repubbliche sovietiche risale già al XIX° secolo, ma negli anni ‘90
del XX° si assiste ad una incredibile diffusione di scuole e centri di
studio della cultura turca in tutti in paesi dell’Asia Centrale. La
maggioranza, se non la totalità di questi istituti fu fondata come
*vakf* e fu finanziata e supportata politicamente anche dal governo
turco.

Promuovere un’agenda politica tramite il ricorso ad un’istituzione ben
radicata nel mondo musulmano rende più accettabile ed "innocente" agli
occhi della popolazione quella che sarebbe in effetti un’opera di
propaganda politica dai connotati nettamente populisti, e si può
sostenere che se anche la causa panturanica non abbia riscosso grande
successo e sia stata parzialmente abbandonata, la penetrazione culturale
da parte di questi movimenti sia ormai effetivamente ben radicata nei
territori centroasiatici.

Oltre alla diffusione della cultura turca, molti *evkaf* hanno come
scopo prefissato la promozione dei valori islamici, tema attualmente
moto più rilevante viste le recenti tendenze panislamiste e neo-ottomane
del premier turco Recep Tayip Erdoğan. A questo proposito si vogliono
ricordare in particolare le posizioni espresse dal *leader* turco
durante il suo viaggio ufficiale nei paesi oggetto di quella che venne
chiamata la "Primavera Araba", in quell’occasione infatti Erdoğan si
pose come paladino di un Islam riformista e capace di governare un paese
laico come la Turchia, in grado in particolare di affrontare problemi
legati alla modernità e alla vita democratica, rimanendo comunque fedele
alla religione islamica. Questa via da lui propagandata risponde bene al
desiderio di parte della classe politica turca di restaurare il
rilevante ruolo guida della Turchia in qualità di erede dell’Impero
Ottomano nelle politiche regionali del Medio Oriente; sfruttando l’idea
di fratellanza dei popoli musulmani e di comunanza di tradizioni e
storia derivante dal passato dominio ottomano, Erdoğan tentò per
l’appunto di porsi come *leader* illuminato alla guida della regione.

A questo riguardo si menziona il ruolo rilevante ricoperto dal *Türkiye
Diyanet Vakfi,* il cui scopo fondativo è infatti:

to contribute to the enhancement of the religious and cultural life of
our kin and fellow Muslims abroad. It also provides financial support to
individuals and institutions in this area. For this purpose, it builds
mosques, cultural and Qur’an reading centres and grants scholarships to
students from these countries.[^14]

E che, sempre secondo quanto riportato dal Çizakça impiega regolarmente
90000 dipendenti presenti in 700 diverse località.

Per quanto riguarda il versante interno numerose domande sorgono
riguardo alle dubbie pratiche rivolte ai poveri da parte dell’ AKP, come
ad esempio le cosiddette "campagne del carbone"[^15]. Promuovendo una
politica economica di stampo neoliberista che ha avuto come principale
conseguenza l’aumento della disuguaglianza economica, le situazioni di
marginalità vengono sempre più lasciate all’iniziativa privata di stampo
filantropico/caritatevole, in particolare facendo riferimento alla
tradizione islamica[^16].

La dimostrata efficacia degli *evkaf* nella raccolta fondi e nella
fornitura di servizi, gli interessi elettorali nella gestione a scopo
populistico delle politiche sociali e di *welfare* e la scarsa
trasparenza di alcune forme di associazionismo nella gestione dei
fondi[^17] sono sicuramente temi che hanno una rilevanza estremamente
importante nel mondo musulmano contemporaneo, ed in particolare in
quello turco, e che meriterebbero sicuramente uno studio mirato ed
approfondito.

[^1]: Nella prassi ottomana solitamente il denaro veniva prestato al 10%
    di interesse, e solo quest’ultimo poteva essere utilizzato per i
    costi operativi del *vakf*.

[^2]: Cfr (Mandaville 1979)

[^3]: Cfr (Mandaville 1979)

[^4]: Cfr (Mandeville 1979)

[^5]: Cfr (Çizakça 2000)

[^6]: Cfr (Çizakça 2000)

[^7]: Cfr (Gaudiosi 1988)

[^8]: Da (Gaudiosi 1988, pg. 1258)

[^9]: Cfr (Çizakça 2000)

[^10]: Cfr (Çizakça 2000)

[^11]: A questo proposito Çizakça ritiene che la tipologia di prestito
    ammessa durante il periodo ottomano fosse di scarso stimolo alla
    speculazione finanziaria in quanto non avrebbe reso possibile
    applicare interessi in linea con quelli di mercato, condannando di
    fatto gli amministratori ad una scarsa possibilità di azione: "In
    short, risk averness of the founders and the trustees had condemned
    Ottoman cash waqfs to inertia". (Çizakça 2000).

[^12]: Cfr <span id="__DdeLink__5142_1569145239"
    class="anchor"></span>(Çizakça 2000)

[^13]: Cfr (Peri 1992).

[^14]: Cfr (Çizakça 2000)

[^15]: Si tratta di distribuzione gratuita dei carbone alle famiglie più
    povere durante gli inverni, questo è infatti ancora il combustibile
    più utilizzato nei villaggi e nei *gecekondu* (i quartieri più
    marginali e più soggetti a fenomeni di povertà nelle città turche)
    direttamente da parte di volontari e membri dell’AKP, oltre a questa
    si rilevano anche donazioni dirette in denaro e distribuzione di
    beni di sostentamento condotte sia da parte di membri del partito
    che da associazioni e fondazioni politicamente vicine (Dinç 2008).

[^16]: Cfr (Buğra e Çağlar 2005)

[^17]: Cfr (Napoleoni 2008)
