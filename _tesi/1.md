---
published: true
layout: essay
title: Introduzione
tags: [tesi]
categories:
- essay
---

Risultato dell’elaborazione giuridica a partire da una tradizione
probabilmente estranea a quella araba[^1], il *waqf*[^2] ebbe un
notevolissimo successo in tutto il mondo musulmano. Il diritto musulmano
non prevedeva il concetto di persona giuridica, nè l’esistenza di un
sistema redistributivo della ricchezza, il *waqf* offrì una soluzione
che permise di elargire servizi perpetui destinati a supportare i poveri
allo scopo di mantenere coesa la *umma*. Durante il periodo ottomano fu
pratica comune l’istituire una fondazione pia per finanziare lo sviluppo
di nuovi villaggi e per colonizzare i territori conquistati; questa
usanza continuò anche dopo la fine dell’espansione dell’Impero, in
particolare per bonificare e sfruttare terreni inutilizzati.

Nelle grandi città si vennero a creare dei *külliye*, veri e propri
centri commerciali e scolastici sviluppati intorno alle moschee. La
varietà di servizi offerti da questi centri era enorme, spaziando
dall’istruzione agli alloggi e ad ospedali fino alle opere di restauro
conservativo sulle strutture. Tutto questo era reso possibile dalle
rendite vincolate alla realizzazione di opere di bene che erano alla
base del *waqf*; per dare un’idea dell’estensione si consideri che quasi
i tre quarti della terra coltivabile dell’Impero Ottomano fosse
vincolata ad una fondazione pia.[^3] Oltre a questa vi erano
innumerevoli mercati coperti, caravanserragli per le carovane, alberghi
ed altre strutture di servizio le cui prestazioni a pagamento servivano
a finanziare le attività benefiche dei *waqf*.

In seguito all'abolizione del califfato e alla nascita della Repubblica
di Turchia questo immenso patrimonio venne sostanzialmente
nazionalizzato e messo sotto il controllo del Direttorato Generale delle
Fondazioni (*Genel Vakıflar Müdürlüğü*), le rendite e i beni in denaro
furono invece affidati in gestione ad una banca fondata appositamente
per questo scopo (*VakıfBank*). Dopo un relativo periodo di stagnazione
in cui non si osserva l'istituzione di nuovi *vakf* in territorio turco,
a partire dalla fine degli anni '60 del secolo scorso si assiste ad una
rinascita del fenomeno avviato da parte di una classe emergente di
grandi industriali interessata alla creazione di fondazioni
filantropiche[^4]. Oltre ai facoltosi filantropi si riscontra, in tempi
più recenti, anche una crescente attenzione da parte del mondo
accademico, in particolare nel campo dell'economia e della finanza
islamica[^5].

Lo scopo principale di questo elaborato si realizza all'interno di
questo rinnovato interesse rispetto all'istituto delle fondazioni pie di
stampo islamico, in particolare si ritiene di primaria importanza
riproporre sia in veste bibliografica che in esposizione scritta le
caratteristiche principali di questa tipologia di negozio con l'intento
di presentare in una forma più organica le informazioni e gli studi
attualmente disponibili sull'argomento.

In secondo luogo viene proposta una descrizione analitica sulla
realizzazione pratica del *waqf* durante il periodo ottomano e sulla
evoluzione da questo subita sia nella natura giuridica che nella
gestione amministrativa, così da presentare un caso di studio sulle
capacità di adattamento della dottrina giuridica islamica, che nel caso
del *waqf* giunge addirittura a conclusioni e realizzazioni nettamente
opposte a quelle che sarebbero le prescrizioni ortodosse[^6]*. *

Si nota infatti, nella letteratura accademica, vista la caratteristica
interdisciplinare dell'argomento, come non sia presente uno studio che
analizzi la natura di questo fenomeno nelle sue direzioni: diacronica e
comparativa; e che perciò non fa emergere la contrapposizione che esiste
di fatto, rispetto alle prescrizioni enunciate origini della
giurisprudenza islamica e che continuerà nella sua evoluzione normativa
e nella sua messa in atto durante i secoli successivi.

Verrà esposto nel corso del testo come il *waqf* riscuota un grande
successo in tutto il mondo islamico, e in quello ottomano in
particolare; l'analisi cercherà di argomentare come questo stesso
successo lo contestualizzerà in un fatto economico e sociale oltre che
pura materia religiosa e amministrativa; fino al punto che, nel tardo
periodo ottomano, verrà fatto ricorso a vari espedienti pur di
giustificare giuridicamente una pratica che aveva ormai raggiunto una
estensione di portata immensa nonostante fosse esplicitamente proibita,
o quantomeno non ammessa da tutti i giuristi classici[^7].

Il tema verrà proposto secondo la seguente struttura: il primo capitolo
tratterà della nascita e della canonizzazione della disciplina giuridica
islamica allo scopo di fornire un inquadramento storico e normativo
dell'argomento preso in esame. In seguito verrà esposta la disciplina
ortodossa sul *waqf*, in particolare come elaborato dalla dottrina
ḥanafita facendo riferimento anche alle varianti malikite ed
all'istituto del *waqf* famigliare come concepito e ammesso da Abu
Yusuf, vista l'importanza che questo ricoprirà nei secoli successivi.
Nel terzo capitolo si proporrà dapprima una contestualizzazione sulla
evoluzione della dottrina giuridica nel mondo ottomano ed in seguito
saranno proposti alcuni esempi sulle particolari forme assunte dal
*waqf* in questo periodo e sulla importanza da questo assunta nel
sistema di *welfare*.

Alcune riflessioni concluderanno l'argomentazione si è avvertita la
necessità di includere nell'elaborato un glossario contenente la
traduzione dall'ottomano di lemmi relativi alle pratiche amministrative
e istitutive degli *awqaf*[^8]. L'utilità e l'originalità di questo
capitolo risiede nella specificità dei termini presentati in traduzione
e dell'ambito del loro utilizzo e nel fatto che si tratta della prima
collezione organica di questo tipo presentata in lingua italiana[^9]

[^1]: Sulle teorie riguardanti l’origine del *waqf* vedi *infra*.

[^2]: *Dalla radice wqf*, “tenere”, “contenere”; plurale: *awqaf*.

[^3]: cfr (Abbasi 2012).

[^4]: Si fa riferimento in particolare alla *Vehbi Koç Vakfı* e alla
    *Hacı Ömer Sabancı Vakfı* fondate rispettivamente nel 1969 e nel
    1974.

[^5]: Si veda ad esempio: (Khan 2001) e (Lahsasna 2010)

[^6]: In particolare ci si riferisce all'istituto del *waqf* fondato
    interamente tramite la donazione di beni deperibili o dai proventi
    sotto forma di interessi generati dal prestito di denaro.

[^7]: Cfr Conclusioni e (Mandaville 1979)

[^8]: *Si tratta di un elenco dei termini specifici più ricorrenti come
    riscontrato negli atti fondativi conservati negli archivi del
    Vakıflar Genel Müdürlüğü*, è disponibile in Turco all'indirizzo
    http://www.vgm.gov.tr/sayfa.aspx?Id=30 , vi è anche una traduzione
    inglese di discutibile qualità.

[^9]: Si segnala che in lingua inglese esiste qualcosa di simile (Barnes
    1986) che però compre un ambito marginalmente diverso e viene
    presentato sotto forma di indice ragionato e descrittivo invece che
    come glossario.
